---
title: İskandinav Tasarımına Bakış
slug: iskandinav-tasarimi
yazar:
  - Elif Ersoz
date: 2020-09-22T13:10:29.626Z
thumb: ""
tags:
  - iskandinav
---


```

```

![](/img/0.jpg)



İsveç, Norveç ve Danimarka’dan oluşan üç kuzey ülkesinde başlayıp dünyaya yayılan İskandinav stili; dekorasyon, beyaz duvarlar, ahşap zeminler ve geometrik desenlerden ibaret, 20. yüzyılda ortaya çıkan yeni bir akım gibi görülse de bu tarzın geçmişi aslında daha eskilere, 19. yüzyılın sonlarına kadar uzanıyor. 

1800’lü yılların sonundan itibaren Endüstri Devrimi ve savaşların da etkisiyle büyük bir hızla değişen dünyada, tasarım anlayışı da aynı hızda kabuk değiştirmekteydi. Modernist akımların filizlenmeye başladığı bu yıllarda yaşam alanları daralırken, geçmiş yıllardaki gösterişin yerini işlevsellik ve yalınlık almaya başlıyordu. Seri üretim eşyalar evlere girmeye başlamıştı. 20. yüzyılın ilk çeyreğine gelindiğinde ise artık “Art Nouveau” akımı sahnedeydi! “Yeni çağın tasarım anlayışı” olarak lanse edilen bu sanat akımı; akıcı biçimleri, simetri ve asimetriyi odağına alan çizgisiyle tüm Avrupa’yı etkisi altına almıştı. Fakat tüm dünyada bir kez daha dengeleri değiştiren 2. Dünya Savaşı’nın da etkisiyle Art Nouveau’nun akıcı biçimleri, Alman Bauhaus ekolünün fonksiyonel ve net çizgilerine yenik düştü. Ve 1950’lerin ortasından itibaren Alman Bauhaus ekolünün işlevselliğini; yıllarca Avrupa’ya estetik katan Art Nouveau’nun zarafetini ve Nordik felsefelerin alçak gönüllülüğünü tek potada eriten İskandinav stili de böylece doğmuş oldu.

![](/img/9efa68942f83b52426ac0787121481d4.jpg)

### Dekorasyonda Her Şeyin Başladığı Yer: Lagom

İskandinav dekorasyon akımında pek çok farklı sanat akımının izleri bulunsa da bu önemli tarzın ardında, Nordik ülkelere özgü “Lagom” felsefesinin büyük bir rolü var. İsveççede “Ne az ne çok, tam kararında” anlamına gelen ve Nordik kültürde mutlu ve dengeli yaşamın özü kabul edilen Lagom felsefesi, bu anlamda İskandinav stili dekorasyon için önemli bir ilham kaynağı olmuştur. Alvar Aalto, Hans Wegner, Arne Jacobsen, Eero Arnio ve IKEA kurucusu Ingvar Kamprad gibi önemli isimlere ilham veren Lagom felsefesi, bugünki tasarımlara ilham vermeye devam ediyor. Çok eşya ile yaşamanın insanı sosyal anlamda körelttiğini ve yalnızlaştırdığını savunan Lagom felsefesinin bir yansıması olarak eşyanın birden fazla fonksiyona sahip olması ve gündelik mobilyaların estetik dokunuşlarla evde bir aksesuar gibi kullanılması, İskandinav stili dekorasyonda sıkça rastlanan uygulamalardandır.

![](/img/4a914a1a2f10027ba33408767203e4fe.jpg)

### Herkes İçin Tasarım

İskandinav tasarımı, sınırlı kaynaklardan en iyi şekilde yararlanan ve optimum ekonomi ile uygulanabilir bir çözüm sunan güçlü bir pratik eğilim geliştirmiştir. İskandinav tasarım yaklaşımında işlev, biçimden önce gelmektedir. 

Uzun karanlık aylar süresince, İskandinav evleri fiziksel bir sığınak olmanın yanı sıra psikolojik sıcaklık da sunmak zorundaydı. Bu nedenle “ev sıcaklığı” kavramı İskandinav tasarım dekorasyonunun başında yerini almıştır. Duygusal sıcaklık, endüstriyel esintili Bauhaus estetiğinin daha yalın noktalarından ilham alınarak ortaya çıkmıştır. Bu sıcaklık; renk, desen ve doku ile veya organik formla ifade edilebilir. İskandinav tasarımının temelinde "insan" niteliği bulunmaktadır.

İskandinav tasarımında politik ve sivil kimlikle ilgili önemli bir ahlaki boyut vardır. İskandinavya’da hakim olan etik, uzun zamandır sosyal olarak kapsayıcı, liberal ve hoşgörülü olmuştur. Bu durum, ayrıcalıklı bir azınlık için değil, herkes için yaşamı iyileştirmenin tasarımın rolü olduğuna dair ortak kanaate varmayı sağlamıştır. İskandinav tasarımıyla birlikte yalın, abartısız, kaliteli ürünler; statü sembollerinin veya gösterişli görkemli etkinin göze çarpan tüketimine tercih edilmektedir.